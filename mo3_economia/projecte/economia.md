#Projecte miniOP - Entendre-hi d’economia: la riquesa

El projecte consisteix a elaborar una exposició en què argumentis la teva posició respecte la pressió fiscal.

En primer lloc, explora i analitza els recursos següents:

1. Mira’t el vídeo següent: és una breu notícia que tracta, entre altres assumptes, sobre el recent Pacte de Govern que inclou la creació d’impostos sobre els dipòsitis bancaris.

Fixa’t, en particular, en les paraules de Josep González, president de PIMEC i de Joan Carles Gallego, secretari general de CCOO sobre la pressió fiscal

[Els aspectes econòmics del pacte CIU-ERC del 19.12.2012](https://vimeo.com/56032805)

2. L'acord d'estabilitat per a la X legislatura catalana subscrit per CiU i ERC preveu un total de nou impostos nous o modificats.

Llegeix atentament el fragment següent de l’apartat de sobre política econòmica i pressupostària de [l’Acord X legislatura entre CIU i ERC](http://estaticos.elperiodico.com/resources/pdf/4/4/1355922238144.pdf) 

**Una política econòmica justa per a un marc pressupostari de transició**

Tot i el poc marge pressupostari de què disposa la Generalitat [...], cal orientar la seva política cap a una distribució més equitativa de les càrregues fiscals i dels ajustos de despesa, per tal d’assolir una contribució justa i equitativa de les càrregues derivades de la crisi econòmica. D’altra banda, el Govern, en el procés d’elaboració dels seus Pressupostos, procurarà buscar els consensos socials i polítics més amplis possibles.

**1. Ingressos**

De manera molt particular, cal que els propers Pressupostos de la Generalitat
incorporin mesures capaces de generar ingressos addicionals, especialment
d’aquells que aportin major progressivitat al sistema. Aquelles mesures que
només  tinguin  una  finalitat  recaptatòria  tindran  un  caràcter  temporal  i
flexible, i aniran lligades a la reducció del dèficit públic i a la recuperació
econòmica.   Específicament, assumint-ne la seva reversibilitat, el Govern de
la Generalitat es compromet a fer efectius tan aviat com sigui possible les
següents noves vies d’ingrés:

– Defensar l'establiment de l’impost sobre dipòsits bancaris.

– Modificació de l’Impost sobre el Patrimoni, rebaixant el mínim exempt i
fixant un recàrrec per als “grans patrimonis”.

– Modificació de l'Impost sobre Successions i Donacions pe incrementarne la progressivitat i el potencial recaptatori.

– Adaptació de l’Impost sobre Transmissions Patrimonials cercant l’efecte
de compensació de l’IVA.

– Aplicació i adaptació a la legislació vigent de la Llei 16/2000, de l’Impost
sobre Grans Establiments Comercials.

– Implementació de noves vies d’imposició ambiental, com les que graven
l’emissió  de  gasos  contaminants  (emissió  de  gasos  en  l’enlairament
d’avions),  o  bé  la  producció  de  residus  nuclears  —mitjançant  la
modificació del gravamen de protecció civil sobre les nuclears.

– Implantació de l’Eurovinyeta als vehicles pesants de mercaderies que
travessen  Catalunya  per  les  vies  de  gran  capacitat  de  titularitat
catalana.

– Introducció d’un gravamen sobre les begudes de refresc amb excés de
sucre,  per  raons  de  salut,  que  afectaria  principalment  les  grans
distribuïdores de begudes.

– Estudiar l’aplicació de mesures impositives o mesures d'altra índole per
incentivar  l’entrada al  mercat de lloguer  dels habitatges desocupats,
propietat de societats mercantils.


Al llarg curs has vist com els impostos són la manera de tenir serveis públics i gaudir de l’estat del benestar. 

Et demanem que elaboris una exposició (oral o escrita) en què et posicionis sobre aquesta qüestió:

 **Ets partidari d’abaixar la pressió fiscal o , pel contrari, penses que és millor mantenir una pressió fiscal alta?** 
 
Es valorarà **la teva implicació en l’exposició**, per tant procura ser concís, evita les obvietats i mobilitza els conceptes que has vist al llarg del curs.

Per construir la teva argumentació i exposar-la, et suggerim algunes preguntes:

Ja saps que tant les propietats com els estalvis i productes financers tenen un valor econòmic i formen part del que s’anomena, en economia, riquesa.

* Com valores, com a ciutadà i contribuent, la decisió de gravar els dipòsits bancaris i els impostos sobre els grans patrimonis? Segons la teva opinió, és positiu o negatiu per a la recuperació econòmica? Per què?
* Tenint en compte que la situació de crisi financera va esclatar el setembre de 2008 amb l’enfonsament de Wall Street als USA, creus que l’acord de gravar els dipòsitis bancaris, per exemple, arriba en el moment just? 
* En quin grau consideres necessària la intervenció de la mà del govern en la regulació de l’economia? Per què?
* Consideres que les decisions preses fins a aquest moment tant pel govern de l’estat espanyol com pel govern de Catalunya (IRPF, IVA, retallades, etc.) han contribuït a sentir-te protegit com a ciutadà? Argumenta la teva resposta.


Lliurament:

Pots lliurar el teu projecte en tres formats diferents, tria’n un: un arxiu de so amb la teva veu,  un vídeo en què apareguis tu mateix o bé un text escrit.

* Arxiu de so (entre 2 i 3 minuts de durada) en què facis la teva exposició sobre el tema que t’hem proposat.

Un cop hagis acabat, enregistra el teu arxiu de so i publica’l al lloc web [SoundCloud](https://soundcloud.com/) (és gratuït, t’hi pots registrar normalment o també via xarxes socials). Un cop hagis pujat el teu arxiu de so a [SoundCloud](https://soundcloud.com/), fes-lo públic i copia la 
URL en aquesta bústia.
 
 * Vídeo: enregistra un vídeo (durada: entre 1’30’’ i 3 minuts) en què apareguis tu fent la teva exposició.

Quan hagis enllestit el teu vídeo explicatiu, publica’l i comparteix-lo a [YouTube](http://www.youtube.com/) o [Vimeo](https://vimeo.com/). Finalment, copia la URL del teu vídeo en aquesta bústia.

* Text: escriu un text argumentatiu sobre el tema esmentat.
